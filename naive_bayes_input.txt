Dodik i Lukić bi o krivici trebali da se izjašnjavaju između 13.00 i 16.00 sati, pred sutkinjom Jasminom Ćosić Dedović.

Dodikovi advokati su u prigovorima navodili da krivično djelo za koje je Dodik optužen ne postoji, jer je Schmidt nelegalan.

Narodna skupština RS-a usvojila je ranije zakone u vezi sa neobjavljivanjem odluka visokog predstavnika i neprimjenjivanjem odluka Ustavnog suda BiH, a Schmidt je potom donio odluku o njihovom poništavanju.

Dodik je potpisao ukaz o stupanju na snagu ovih zakona, a Lukić ih je objavio u "Službenom glasniku RS-a".

Predsjednik RS je jučer izjavio da ide na ročište u Sarajevo da brani Republiku Srpsku, jer nema pravo da se povuče, te smatra da je to prilika da se RS oslobodi Sarajeva i BiH.

- Јa tamo idem da branim Republiku Srpsku, a moja lična sudbina je manje važna i na tu temu ću imati nešto da kažem, biću u prilici, vjerovatno, jednog dana. Očekujem potpunu degradaciju prava, Ustava BiH, svega što ima smisla u ovom procesu. Republika Srpska će veoma jasno i odlučno odgovoriti na ovu farsu. Mi ćemo provesti nekoliko važnih aktivnosti u tom pogledu i mislim da je ovo prilika da se Republika Srpska oslobodi Sarajeva i BiH. Zato ću se ja sutra braniti kao predsjednik Republike Srpske, a ne kao Milorad Dodik. Predsjednik Republike Srpske ide na to namješteno suđenje u Sud da pokaže koliko je ono antiustavno i antipravano, koliko je ono muslimansko i antisrpsko, i koliko je taj sud mjesto za šikaniranje Srba i njihov politički progon. Sud je neprijateljsko mjesto za Srbe i za to je i napravljen - istakao je Dodik.

On je rekao da su pojedini dušebrižnici u RS odmah potrčali da viču "nije Dodik Republika Srpska", što je tačno, ali Dodik jeste izabrani predsjednik Republike Srpske i ono za šta ga jure činjeno je u toj funkciji.

- Dakle, potpisom ukaza o proglašenju zakona koji je donijela Narodna skupština Republike Srpske. Da nisam potpisao taj ukaz Republika Srpska bi ostala trajno osramoćena, osakaćena, a njen predsjednik kukavica. Naravno svi znaju da ja to nisam. Niti sam kad bio kukavica, niti sam to danas, niti ću ikad biti - poručio je Dodik.